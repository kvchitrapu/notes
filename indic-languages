 కలిగెనిదె నాకు - అణ్ణమయ్య కీర్తనము  
  
 కలిగెనిదె నాకు కైవల్యము  
   తొలుతనెవ్వరికి దొరకనిది ॥  
  
 జయపురుషోత్తమ జయ పీతాంబర  
   జయజయ కరుణాజలనిధి |  
 దయ యెఱంగ నే ధర్మము నెఱగ నా  
   క్రియ యిది నీదివ్యకీర్తనమే ॥  
  
 శరణము గోవింద శరణము కేశవ  
   శరణు శరణు శ్రీజనార్ధన |  
 పరమ మెఱంగను భక్తి యెఱంగను  
   నిరతము నాగతి నీదాస్యమే ॥  
  
 నమో నారాయణా నమో లక్ష్మీపతి  
   నమః పుండరీకనయనా |  
 అమిత శ్రీవేంకటాధిప యిదె నా  
   క్రమమెల్లను నీకైంకర్యమే ॥ 
